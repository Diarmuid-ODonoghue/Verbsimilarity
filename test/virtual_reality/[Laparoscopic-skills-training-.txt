Bevezetés: A sebészeti műveletek gyakorlása mindig is fontos volt a mindennapi orvosi praxisban. Hagyományosan a beavatkozásokat állati vagy emberi preparátumokon gyakorolták, amelyek alkalmazása magas költségük mellett sok kényelmetlenséggel is jár, valamint etikai kérdéseket vet fel. A sebészeti fantomok megjelenése orvosolta ezeket a problémákat, sőt a beavatkozások könnyen ismételhetővé és mérhetővé váltak. A fantomokra épülő szimulátorok elterjedése lehetővé tette előbb a nyitott műtétek, majd napjainkra a laparoszkópos sebészet rutinszerű gyakorlását. Cél: A szerzők célja az Apollo laparoszkópos sebészeti tréner feladatainak fejlesztése során elért eredmények és azok validálásának bemutatása. Módszer: Öt új minimálisan invazív szimulációs feladatot fejlesztettek ki, a vonalvezető, lekötés, preparálás-lekötés, fonalvezető és a kamerakezelés nevű gyakorlatokat. Validálásukhoz 30 résztvevő adatait dolgozták fel, akik három csoportra tagozódtak. Az egészségügyben járatlan amatőrökre, orvostanhallgatókra és sebészetre specializálódott sebész szakorvosjelöltekre, rezidensekre. A feladatok szubjektív értékelését kérdőív segítségével, 20 elemű skálán (NASA Task Load Index) végezték, amelyben a hasznosságra, a mentális, fizikai és időbeli igénybevételre, a teljesítményre, az erőfeszítésre és a frusztráltságra vonatkozó kérdések szerepeltek. Emellett az egyes feladatoknál elemezték az elvégzéshez szükséges időeredményeket és az esetleges hibázások számát is. Meghatározták az egy napon belül végzett, 10 egymást követő mérés időeredményét, illetve a több napon át végzett követéses időeredményeket is, amelyekkel az egyének fejlődését értékelték. Eredmények: A résztvevők a feladatokat oktatás, önképzés céljaira megfelelőnek találták. Időeredményeikből kimutatható volt a különböző képzettségi szintek közötti eltérés, a követéses vizsgálatok pedig bizonyítható fejlődési lehetőséget mutattak ki az egyes feladatok tekintetében. Következtetés: A gyakorlatok alkalmasak a sebészeti képzésbe való bevezetésre, rutinszerű gyakorlásra, illetve a képzettségi szint felmérésére. Orv. Hetil., 2013, 154, 745–751.

https://www.ncbi.nlm.nih.gov/pubmed/23649639