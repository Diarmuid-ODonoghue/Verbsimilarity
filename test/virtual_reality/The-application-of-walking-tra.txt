Marsz jest uważany za jedną z najpowszechniejszych i najbardziej utylitarnych aktywności dnia codziennego. Programy usprawniania tworzone w oparciu o tę formę ruchu niejednokrotnie stanowią podstawową metodę rehabilitacji pacjentów poddanych zabiegowi pomostowania aortalno-wieńcowego. W niniejszej pracy dokonano przeglądu literatury z zakresu aplikowanych form treningów marszowych, omówiono ich wpływ na parametry wydolnościowe chorych oraz zweryfikowano je pod kątem zgodności z aktualnymi wytycznymi. Zwrócono uwagę na różnorodność stosowanych programów treningowych we wczesnej i późnej fazie rehabilitacji oraz prerehabilitacji, obejmujących marsz prowadzony na bieżni, marsz realizowany w klasycznej formie korytarzowej, marsz wzbogacony o projekcję wirtualnej rzeczywistości oraz marsz stanowiący element sesji treningowej składającej się z wielu różnorodnych form ruchu. Programy usprawniania przeanalizowano również pod kątem bezpieczeństwa ich stosowania, w szczególności w odniesieniu do treningów interwałowych o wysokiej intensywności. Pomimo różnorodności dostępnych metod usprawniania wciąż istnieje konieczność doskonalenia przede wszystkim metodyki prowadzenia treningów marszowych, a w szczególności dawkowania obciążeń oraz nadzoru sesji.

https://www.ncbi.nlm.nih.gov/pubmed/26702291